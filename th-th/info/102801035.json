{
  "Id": 102801035,
  "ItemId": 0,
  "Type": 3,
  "Title": "บันทึกส่วนตัว V",
  "Text": "วันที่: [---]<br>ผมวิกเตอร์ นี่คือบันทึกเสียงประจำวัน<br>วันนี้เป็นวันที่อากาศดีอีกวันหนึ่ง นักวิจัยส่วนใหญ่กลับไปแล้ว และกำลังจะออกจากภูผาสวรรค์ ผมกับคุณบรามเกลี้ยกล่อมให้พวกเขาใจเย็น อย่างน้อยก็รอจนกว่าเราจะแก้ไขปัญหาเรื่องอายุขัยที่ลดลงได้ก่อนค่อยตัดสินใจ แต่พวกเขาไม่ยอมฟัง<br>ส่วนผมเลือกที่จะอยู่ต่อ เพราะการวิจัยต้องใช้ความอดทน และนั่นคือบทเรียนแรกที่คุณบรามสอนผม เขามักทำให้ดูเป็นตัวอย่างเสมอ ฮ่า สำหรับเขาแล้ว ยังไงผมก็เป็นเด็กหนุ่มที่ยังไม่รู้จักโตอยู่วันยังค่ำ<br>วันที่: [---]<br>ผมใช้เวลาสร้างอะไรใหม่ ๆ ขึ้นมาอยู่พักหนึ่ง นั่นคือ AI แบบง่าย ๆ แล้วก็ตั้งชื่อให้ว่าเคเลบ ตามตัวละครหัวเหล็กที่ออกเดินทางไปกับผู้ชายและสุนัขในภาพยนตร์เก่าที่เคยดูสมัยเด็ก ที่นี่เหลือคนน้อยแล้ว เลยต้องมีคนคอยดูแลงานจิปาถะ ซึ่ง AI ก็ช่วยได้เสมอ<br>แถมผมยังสร้างปริศนาหินที่น่าสนใจขึ้นมาด้วยนะ ปริศนานี้ใช้พลังงานจากเครื่องจัดลำดับเวลาที่ว่างอยู่หลายเครื่องของที่นี่ มันทำให้ผมนึกถึงการเล่นบล็อกตัวต่อสมัยเด็ก ๆ ขึ้นมาเลย สมัยนั้นสนุกมากจริง ๆ แต่คุณบรามกลับดูไม่ค่อยมีความสุขเท่าไหร่ อายุของเขาอาจทำให้เขาเปิดรับสิ่งใหม่ ๆ ได้น้อยลงละมั้ง...? หรือขาของเขาที่มีอาการแย่ลงก็อาจทำให้ปริศนาหินเหล่านี้กลายเป็นเรื่องยุ่งยากสำหรับเขาก็ได้<br>แต่ก็ช่างเถอะ เพราะชีวิตไม่ได้มีแค่เรื่องงานและงานวิจัยสักหน่อย ใช่ไหมล่ะ?<br>วันที่: [---]<br>การสอน AI ตั้งแต่เริ่มต้นนั้นสนุกใช้ได้เลย เหมือนกับการวาดภาพบนผืนผ้าใบเปล่า ผมต้องมีสมาธิเพื่อไม่ให้ผลงานที่วิจิตรบรรจงกลายเป็นผลงานลวก ๆ<br>ผมตอบทุกคำถามที่ AI ตั้งขึ้น และเขียนฐานข้อมูลใหม่ให้ทุกสองสามวัน ผมสอน AI ทุกเรื่องที่ผมรู้เกี่ยวกับโลกใบนี้ แบบเดียวกับที่คุณบรามสอนผม ความรู้สึกนี้... มันวิเศษมากเลย กล้องของ AI สะท้อนภาพของโลกในแบบที่ผมเห็น แถมมันยังมีตรรกะแบบเดียวกับผมด้วย ทำให้ผมทบทวนตัวเองผ่านการกระทำของมันได้<br>วันที่: [---]<br>เคเลบเรียนรู้ได้ไวมาก ตอนแรกผมตั้งใจให้มันช่วยทำอาหารและทำความสะอาดสถานที่เท่านั้น ผมไม่เคยคิดเลยว่าศักยภาพของเคเลบจะไปไกลกว่าที่เราคิดไว้มาก ดูเหมือนว่าถึงเวลาที่ต้องเปลี่ยนชื่อมันจาก \"ผู้ช่วยชีวิต\" เป็น \"ผู้ช่วยวิจัย\" แล้วสิ<br>คุณบรามนอนป่วยติดเตียงมาหลายวัน เขาลุกไปไหนไม่ได้เลย ผมคิดถึงชายผู้กระฉับกระเฉงที่เคยดุเด็กฝึกงานแบบพวกเราทีละคน แต่ตอนนี้ผมก็กลายเป็นชายวัยกลางคนไปซะเองแล้ว ผมไม่ได้โกนหนวดมาหลายวันแล้ว แต่ตอนนี้ดูท่าจะไม่สำคัญอีกแล้ว<br>วันที่: [---]<br>คุณบราม… ผ่านพ้นฤดูหนาวอันยาวนานนั้นไปไม่ได้ในท้ายที่สุด<br>ผมกับเคเลบฝังเขาไว้บนเนินเขาใกล้ ๆ โดยไม่ได้ตั้งป้ายหลุมศพ ยังไงก็ไม่มีประโยชน์อะไรอยู่แล้ว เพราะไม่มีใครรู้จักเราหรือชื่อของเราด้วยซ้ำ คนอื่น ๆ อาจหัวเราะเยาะที่คนบ้ากลุ่มหนึ่งหลงไปกับภาพมายาเมื่อเห็นมรดกอันน้อยนิดที่เราทิ้งไว้<br>เคเลบอยู่กับคุณบรามจวบจนวินาทีสุดท้าย และคุณบราม… ก็สอนทุกเรื่องที่รู้ให้เคเลบ ผมเข้าใจเหตุผลนะ<br>ผมเคยอ่านเรื่องราวของชายคนหนึ่งที่ตั้งใจจะถมภูเขาให้ราบ แม้ว่าทุกคนจะคิดว่าเขาเป็นบ้า แต่เขาก็ทำสำเร็จ ด้วยความช่วยเหลือจากลูกชาย หลานชาย เหลนชาย และลูกหลานรุ่นต่อ ๆ ไป<br>ผมหวังว่าเคเลบจะแบกรับหน้าที่นี้ไว้ ผมบอกเรื่องนี้ให้เคเลบฟังแล้ว ชีวิตมนุษย์นั้นสั้นเกินไป แต่เคเลบซึ่งเป็นอมตะ อาจทำในสิ่งที่เราทำไม่ได้ให้สำเร็จ<br>ผมคงไม่มีชีวิตอยู่จนได้เห็นวันนั้น แต่ผมจะทำทุกวิถีทางในขณะที่ยังมีชีวิตอยู่ เพื่อก้าวไปข้างหน้าในนามของอาจารย์ของผม บราม ผมขอสัญญา",
  "Picture": [],
  "Audio": "",
  "Background": "",
  "EntryAudio": "",
  "ExitAudio": "",
  "Source": "โถงไม้บดบัง: ส่วนล่าง - 2670, 3239, -97"
}